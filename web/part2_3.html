<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
ซุ้มประตูและกำแพงชั้นนอกของปราสาท  หรือโคปุระจากสะพานนาคราชเข้ามาก็เป็นซุ้มประตู  หรือที่เรียกกันว่า  โคปุระ  ของกำแพงปราสาทด้านทิศใต้ ประตูซุ้มก่อด้วยหินทราย ประกอบด้วยห้องกลาง ขนาด 6 x 13 เมตร ด้านนอกและด้านในของห้องนี้มีมุขขนาด 4 x 6 เมตร ส่วนด้านข้างชักปีกออกไปต่อกับกำแพงปีกทั้งสองข้างกั้นเป็นห้องขนาดเดียวกับห้องมุขผังโดยรวมของประตูซุ้มจึงมีลักษณะเป็นรูปกากบาท  มีประตูผ่านเข้าได้ 3 ทาง  คือประตูกลางผ่านทางห้องมุข  และประตูข้างห้องริมสุดทั้งสองข้าง ภายในห้องต่าง ๆ มีเสาหินทรายสี่เหลี่ยมขนาดใหญ่ตั้งเรียงเป็นระยะเพื่อรองรับหลังคามุงด้วยหินทราย  พื้นห้องปูด้วยหินทรายเช่นเดียวกันมีหลุมเจาะลงไปบนแท่งหินปูพื้น  ส่วนใหญ่จะอยู่รอบแนวเสา ลักษณะน่าจะเป็นหลุมเสาซึ่งคงจะเป็นเสาไม้  ไม่อาจทราบได้แน่ชัดถึงประโยชน์ใช้สอยของเสาดังกล่าว  สันนิษฐานกันว่า  ภายในพื้นห้องเหล่านี้น่าจะเคยมีพื้นไม้ปูอยู่เหนือพื้นหินที่เห็นอยู่อีกชั้นหนึ่ง  โดยมีเสาเหล่านี้เป็นเครื่องรองรับพื้นไม่อีกทีซุ้มประตูในลักษณะเดียวกันนี้มีอยู่ทั้ง  4  ทิศ  อยู่ในแนวตรงกันคือ  ทิศเหนือ-ทิศใต้  อยู่ตรงกึ่งกลางของกำแพง  ส่วนทิศตะวันออก-ทิศตะวันตกค่อนไปทางทิศเหนือเล็กน้อย  ทั้งหมดก่อด้วยหินทรายสีแดงเป็นหลัก  มีหินทรายสีขาวประกอบในส่วนที่ต้องการความแข็งแรงเป็นพิเศษ  ได้แก่  กรอบประตู  กรอบหน้าต่าง  ทับหลัง  เสารับทับหลัง  และเสารับหลังคา  เป็นต้น โดยที่ส่วนบนของซุ้มประตูพังทลายไปเป็นส่วนใหญ่  จึงทำให้ไม่สามารถเห็นหน้าบันของประตูกลางซึ่งปกติจะสลักลวดลายประดับงดงาม  ทับหลังส่วนหนึ่งก็ร่วงหล่นลงมาและได้ทำการเคลื่อนย้ายไปเก็บรักษาไว้ข้างนอก  ลวดลายที่สลักบนทับหลังมักจะเป็นภาพเล่าเรื่อง  โดยมากจะเป็นเรื่องอวตารของพระวิษณุหรือพระนารายณ์โดยเฉพาะปางรามาวตาร และกฤษณาวตารดูจะเป็นที่นิยมเป็นพิเศษนอกจากนั้นเป็นภาพทางพุทธศาสนาและภาพอื่น ๆ กำแพงทั้งสี่ด้าน  ก่อด้วยหินทรายสีแดงเช่นเดียวกัน  โดยมีศิลาแลงแทรกอยู่บางส่วน  ด้านกว้างคือด้านทิศเหนือและด้านทิศใต้  220  เมตร  ด้านยาวคือด้านทิศตะวันออกและตะวันตกยาว  277.50  เมตร  ส่วนที่ยังเหลือสภาพค่อนข้างจะสมบูรณ์ทางด้านทิศตะวันตกเฉียงใต้  สูงถึง  8  เมตร  มีซุ้มมุมอยู่ที่มุมกำแพงทั้ง  4  ทิศ  โดยทำเป็นมุขยื่นออกมามีประตูหลอกทำเลียนแบบบานประตูไม้มีอกเลาอยู่ตรงกลางทางด้านที่หันออกข้างนอกสองด้าน  (จรรยา  มาณะวิท และระวิวรรณ  บุญญศาสตร์พันธุ์,  2542: 28 ; กรมศิลปากร,  2552: 35-36) <br />
</body>
</html>
